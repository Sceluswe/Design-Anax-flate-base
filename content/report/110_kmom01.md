Kmom01: Ramverk och innehåll
===============================

### Är du sedan tidigare van att jobba i ramverk för att bygga webbplatser? Om ja, vilka ramverk/språk har du jobbat med?
Tidigare har jag läst kursen phpmvc, där arbetade jag med Anax som ett MVC ramverk. I den kursen fick jag lära mig hur man använder ramverket och skapar egna: vyer (det som visas för användaren), moduler (det som pratar med databasen) och controllers (delen som pratar med databasen med hjälp av moduler och bestämmer vilka vyer som görs tillgängliga för användaren). Språken i ramverket var PHP, HTML, MySQL och LESS/CSS. Utöver detta har jag arbetat litegrann i PHP ramverket Phalcon men endast så att jag fått en snabb överblick av hur det fungerar.

### Det blev en del nya verktyg i labbmiljön, var de nya för dig eller kände du igen dem?
Composer och Git har jag arbetat med förut inom tidigare nämnda phpmvc kursen. Med hjälp av dem har jag publicerat min egen modul på Packagist hemsida som ger extra funktionalitet för att stoppa XSS (cross site scripting) attacker. Make däremot var helt nytt och tidigare har jag endast hört om det när jag arbetat med C++. Det var synd att jag inte fick större insikt i hur det fungerar annat än att man behöver förståelse för både Make och Bash. Dessa skrev jag upp i min ”bekanta dig med” lista.

### Hur kändes det att jobba med Anax Flat och bygga din me-sida?
Det kändes riktigt smidigt. Att generera fram en webbsida som man kan arbeta med på ett väldigt simplifierat sätt kommer tillåta mig att fokusera på design istället för kod. Det blir ett annat arbetssätt och jag kan tänka mig att det används flitigt i arbetslivet.

### Har du några förutfattade meningar, eller kanske en etablerad övertygelse, inom design och användbarhet för webben?
Ja, på gott och ont tror jag på en minimal design som är så enkel som möjligt att använda. Inga överkomplicerad saker som fokuserar på att se bra ut istället för att vara användarvänliga. Jag håller mig till ett mindre antal färger just av den anledningen. Många färger blir mycket att hålla reda på och det blir svårt att se till så man inte får för mycket av en färg. Jag anser det även vara viktigt att en hemsida inte känns ”stressig”. Men det menar jag att det inte får vara många saker som fångar en användares uppmärksamhet, och det kan lätt hända om man har många färger.  Detta sträcker sig över både design och användbarhet, om det finns många saker som drar åt sig läsarens ögon så minskar användbarheten eftersom det blir svårare att identifiera vad man kan göra. Därför föredrar jag få färger, vanligtvis med mörkare toner men även ljusare toner går bra om man inte överanvänder dem. Med det sagt tror jag samtidigt på att varje webbsida behöver sin egen form av kreativitet, någonting som passar just den hemsidan och som skiljer den ifrån mängden. Det kan variera på alla möjliga sätt men vanligast är att jag gör något för att lyfta fram huvudkonceptet lite extra igenom att till exempel omsluta headern på en tidning så här: </Code News>, eller varför inte {Code News} Huvudsaken är att det blir något slags tyst budskap till webbsidans huvudmålgrupp.

### Det fanns videor som kompletterade artiklarna, hjälpte de dig att förstå materialet bättre?
Det gjorde de, det hjälper alltid till att ha flera former av läromedel för att inhämta information eftersom en läraren ofta har en bättre förståelse än vad en bok kan ge en elev. Den förståelsen kan man då ta del av igenom videor. Den video som uppskattades mest hade titeln ”110 Anax Flat me-sida (5) HTML och Javascript i Markdown”. Genomgången i hur man kan skriva HTML direkt i Markdown (MD) hjälpte mig att hitta en lösning till ett problem som jag hade (mer om det under rubriken problem och lösningar).

## Reflektion
### Erfarenheter och lärdomar
En lärdom jag tar med mig är att det inte går att lägga in klasser i ett element som är skapat med hjälp av MD. Istället får man ta ett steg tillbaka och skriva HTML kod. Det kändes som ett konstigt val av skaparna till MD, kanske är det något de kommer förbättra i framtiden. Jag skulle vilja att lösningen såg ut på följande sätt i ett img element:
```
"![Profile image](profil.png){.profile}"
```
Här innehåller {} de klasser man vill lägga till i sitt element. Vad jag sett så använder de inte hakparentes i MD i övrigt och de skulle då kunna fungera som en valfri del.

### Problem och lösningar
Först provade jag att lägga in en bild i min byline med hjälp av vanlig MD, men det fungerade inte att ändra stil på bilden då. Efter att jag gått tillbaka till Mos video ”110” kunde jag lösa problemet igenom att skriva HTML kod direkt i MD dokumentet och sedan lägga till den stil jag behövde.

Ett annat problem dök upp när jag skulle lägga in min lokala bild. Ifrån början skapade jag en egen mapp men upptäckte snart att min kod inte verkade hitta bilden. Efter att ha öppnat upp Firebug kunde jag se att sökvägen ledde in i \anax-flat\htdocs\img. Kopierade in mina bilder där och sedan fungerade allting utan problem.

### Resultat
I detta moment fick jag repetera mina Composer kunskaper i hur man installerar paket, lära mig lite om make och hur man kan bygga en hemsida med Anax Flat. Det är bra men viktigast av allt fick jag lära mig om Markdown och hur det kan förenkla för en designer som arbetar ovanpå strukturen som ett par programmerare skapat. Normalt så känner jag mig mer som en kodare och inte en designer, därför kommer det vara extra viktigt att jag sträcker på mig i den här kursen. Redan i detta första moment har jag fått en inblick i hur det är att arbeta på ”andra sidan” och jag har mycket nytt att lära mig om färger, användbarhet och typografi.

Jag ändrade inte stilen på denna Me-sida speciellt mycket då det kommer i nästa moment.  Istället spenderade jag tid med att designa Me-sidan för Javascript kursen.
